<?xml version="1.0" encoding="UTF-8"?>
<document>
<type>mainstream</type>
<forum>http://servis.lidovky.cz/rss.aspx?c=ln_sport</forum>
<forum_title>Sport | Lidovky.cz - aktuální zprávy</forum_title>
<discussion_title>Krpálek si dá po Riu pauzu a bude přibírat do vyšší váhy</discussion_title>
<language>czech</language>
<gmt_offset></gmt_offset>
<topic_url>http://sport.lidovky.cz/krpalek-si-da-po-riu-pauzu-a-bude-pribirat-do-vyssi-vahy-pgb-/oh-2016.aspx?c=A160812_073157_ln-sport-oh2016_sij</topic_url>
<topic_text>
0 Diskuse Český judista Lukáš Krpálek v souboji s Portugalcem Fonsecou. | foto: Reuters Po zisku zlaté olympijské medaile čeká na Lukáše Krpálka plánovaný dlouhý odpočinek a pauza. Chce se věnovat rodině a novorozenému synovi Antonínovi a zároveň se připravovat na změnu váhové kategorie. 
Nepůjde jen o hledání nové motivace poté, co ve váze do 100 kilogramů vyhrál již vše, co se dalo. Pětadvacetiletého rodáka z Vysočiny už unavuje časté shazování pod sto kilogramů, a tak chce přejít do kategorie bez váhového omezení. Tam na Krpálka číhají soupeři až o 60 kilogramů těžší, proto bude nyní pracovat na řízeném přibírání. 
„Určitě to v plánu mám. Teď mám 108 kilo, tak nechci tělo další čtyři roky huntovat. Pro tělo je horší kila dávat dolů. Během tří dnů shodit osm kilo není zdravé a tělo trpí, nejde to dělat celou kariéru. Uvidíme, jak to všechno půjde, ale je takový plán,“ řekl Krpálek ještě před odletem do Ria. Ani zlatá medaile by na jeho plánu neměla nic změnit. 
Věří, že i v nové váze může navázat na své dosavadní úspěchy. „Pral jsem v plusce (kategorie nad 100 kilogramů) už na třech turnajích a porážel jsem i lidi, co sbírali medaile. Šance na úspěch tam je. Uvidíme, jak mi půjde váha nahoru,“ dodal. 
Už příští rok by tak mohlo dojít na dlouho očekávaný souboj s nejlepším judistou současnosti Teddym Rinerem. Francouz, který je v judu to samé co Lionel Messi a Cristiano Ronaldo ve fotbale, už šest let nepoznal přemožitele. A právě to by mohlo být pro Krpálka novou výzvou. Svými tělesnými proporcemi a stylem má pro to předpoklady. 
„Uvidíme, jak se mi tam bude dařit. Já doufám, že dobře. Kdyby to nevycházelo, tak bych se přinejhorším do stovky vrátil. Samozřejmě je těžké, když proti vám nastoupí 160 kilo živé váhy, ale zase na tom nejsou fyzicky dobře a po dvou minutách všichni odpadají,“ řekl Krpálek, jenž plánuje těžit ze své výborné kondice. 
Z rozhodnutí svého manžela má radost Eva Krpálková. „Jsem rozhodně ráda. Už se nebude muset hlídat. Teď nechtěl, abych mu pekla. Teď si dá všechno a nebude si muset shazováním ničit tělo. To je nejdůležitější,“ prohlásila manželka olympijského vítěze. ČTK
</topic_text>
<spam_score>0.00</spam_score>
<post_num>1</post_num>
<post_id>post-1</post_id>
<post_url>http://sport.lidovky.cz/krpalek-si-da-po-riu-pauzu-a-bude-pribirat-do-vyssi-vahy-pgb-/oh-2016.aspx?c=A160812_073157_ln-sport-oh2016_sij</post_url>
<post_date>20160812</post_date>
<post_time>0530</post_time>
<username></username>
<post>
0 Diskuse Český judista Lukáš Krpálek v souboji s Portugalcem Fonsecou. | foto: Reuters Po zisku zlaté olympijské medaile čeká na Lukáše Krpálka plánovaný dlouhý odpočinek a pauza. Chce se věnovat rodině a novorozenému synovi Antonínovi a zároveň se připravovat na změnu váhové kategorie. 
Nepůjde jen o hledání nové motivace poté, co ve váze do 100 kilogramů vyhrál již vše, co se dalo. Pětadvacetiletého rodáka z Vysočiny už unavuje časté shazování pod sto kilogramů, a tak chce přejít do kategorie bez váhového omezení. Tam na Krpálka číhají soupeři až o 60 kilogramů těžší, proto bude nyní pracovat na řízeném přibírání. 
„Určitě to v plánu mám. Teď mám 108 kilo, tak nechci tělo další čtyři roky huntovat. Pro tělo je horší kila dávat dolů. Během tří dnů shodit osm kilo není zdravé a tělo trpí, nejde to dělat celou kariéru. Uvidíme, jak to všechno půjde, ale je takový plán,“ řekl Krpálek ještě před odletem do Ria. Ani zlatá medaile by na jeho plánu neměla nic změnit. 
Věří, že i v nové váze může navázat na své dosavadní úspěchy. „Pral jsem v plusce (kategorie nad 100 kilogramů) už na třech turnajích a porážel jsem i lidi, co sbírali medaile. Šance na úspěch tam je. Uvidíme, jak mi půjde váha nahoru,“ dodal. 
Už příští rok by tak mohlo dojít na dlouho očekávaný souboj s nejlepším judistou současnosti Teddym Rinerem. Francouz, který je v judu to samé co Lionel Messi a Cristiano Ronaldo ve fotbale, už šest let nepoznal přemožitele. A právě to by mohlo být pro Krpálka novou výzvou. Svými tělesnými proporcemi a stylem má pro to předpoklady. 
„Uvidíme, jak se mi tam bude dařit. Já doufám, že dobře. Kdyby to nevycházelo, tak bych se přinejhorším do stovky vrátil. Samozřejmě je těžké, když proti vám nastoupí 160 kilo živé váhy, ale zase na tom nejsou fyzicky dobře a po dvou minutách všichni odpadají,“ řekl Krpálek, jenž plánuje těžit ze své výborné kondice. 
Z rozhodnutí svého manžela má radost Eva Krpálková. „Jsem rozhodně ráda. Už se nebude muset hlídat. Teď nechtěl, abych mu pekla. Teď si dá všechno a nebude si muset shazováním ničit tělo. To je nejdůležitější,“ prohlásila manželka olympijského vítěze. ČTK
</post>
<signature>

</signature>
<external_links>

</external_links>
<country>CZ</country>
<main_image>https://1gr.cz/fotky/lidovky/16/082/lnc460/OKA653880_10ALP24_OLYMPICS_RIO_JUDO_M_HALFHEAV.JPG</main_image>
</document>

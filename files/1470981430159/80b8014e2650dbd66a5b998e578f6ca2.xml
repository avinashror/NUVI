<?xml version="1.0" encoding="UTF-8"?>
<document>
<type>mainstream</type>
<forum>http://pc.zoznam.sk/recenzie/notebooky-netbooky-tablety?page=4</forum>
<forum_title>Notebooky, netbooky, tablety - recenzie | PC.sk</forum_title>
<discussion_title>SONY VAIO FW41EH - multimediálny notebook v exkluzívnom šate</discussion_title>
<language>slovak</language>
<gmt_offset></gmt_offset>
<topic_url>http://pc.zoznam.sk/sony-vaio-fw41eh-multimedialny-notebook-v-exkluzivnom-sate</topic_url>
<topic_text>
Vyhotovenie Minimálne jedna vec je notebookom Sony vlastná. Nech už si na mušku vezmete akýkoľvek model z ich produkcie, vždy sa môže pýšiť prepracovaným a oku lahodiacim dizajnom. Nie inak je tomu u modelového radu FW, ktorý v tomto ohľade vyniká predovšetkým. Keď túto sériu pred vyše rokom Sony uviedlo na trh, každému bolo hneď jasné, kam ňou mieri. Vhodne zvolená kombinácia ostrejších i oblých tvarov evokuje v človeku pocit hravosti, no súčasne tiež profesionality. Sféra multimédií je v dnešnej dobe presýtená a kto nechce zapadnúť do priemeru, musí sa nejakým spôsobom odlíšiť. Tu snahu nielen cítiť, ba aj vidieť.
Vaio je dodávané len v jednom farebnom vyhotovení - v kombinácii zaužívanej čiernej pre podstavu a hliníkovej pre zvyšok. Viac než farba je však dôležitá samotná povrchová úprava. V tomto smere sa v Sony rozhodli veľmi dobre. Namiesto lesklých plastov zvolili povrch matný, v ktorom sa okolie neodráža a na ktorom sa odtlačky prstov a mastnoty nedržia. Prirodzene, v lesklom kabáte by notebook možno vyzeral o čosi príťažlivejšie, v Sony však zjavne chápu, čo to dizajn znamená a skôr než zbytočne šperkovať už aj tak podarený dizajn, rozhodli sa ísť cestou inteligencie. Kto sa s týmto smerom nie je schopný stotožniť, prosím. Na trhu je množstvo notebookov značiek ako Toshiba či Asus, ktoré požiadavky mainstreamového zákazníka naplnia.
Telo je na notebook so 16-palcovým displejom opticky mimoriadne tenké. Výnimočná štíhlosť bola dosiahnutá poctivou voľbou tvarov a línií na tých správnych miestach. Vec prvá - všimnite si spôsob, akým sú vyriešené hrany. Plasty na hranách nie sú zaoblené či nejakým spôsobom vypuklé. Jednoducho sú to obyčajné ostré hrany bez milimetra materiálu navyše. Vec druhá - časť s touchpadom. Až po jeho koniec si drží jednu výšku. Tesne za ním však začne jemným spádom prechádza do časti s klávesnicou. Rozdiel vo výške je len pár milimetrov, no aj to samotné už stačí na vytvorenie perfektného očného klamu. A nielen to. Vďaka tomuto kroku sa vyšší blok chová tak trochu ako ergonomická opierka zápästí. Vec tretia - ako sa budeme presúvať k veku, natrafíme na ďalšiu elegantnú linku, tento raz už ale podstatne strmšiu. Tesne pred kĺbom sa bočné hrany zohnú, aby zdanlivo zanikli kdesi pod notebookom.
Ochrana displeja pred poškodením je zabezpečená klasicky, sériou gumových nožičiek rozložených po kraji veka. Sústredili sa síce skôr do hornej časti displeja, ale nezaregistroval som, že by takto zvolené rozmiestnenie vadilo. Prepojenie veka s telom je realizované cez dvojicu kĺbov situovaných na okrajoch tela, no opticky môžu pôsobiť ako jeden kĺb tiahnuci sa celou šírkou notebooku. Je to dané tvarom - vyzerajú ako valec vnorený dnu do tela. Pozrite sa na obrázky, myslím, že povedia najviac. Aj práve tomu je maximálny výklopný uhol približne 130 stupňov. Nie je to práve najviac, no pri bežnom používaní by ste sa s problémom stretnúť nemali. Tu si dovolím upozorniť na očividne poškodený plastový diel nad pravým kĺbom. Je to najnáchylnejšia časť notebooku. Dávajte na ne radšej pozor, nech aj vaše Vaio neskončí podobne.
Konštrukcia je po väčšine tela pevná. Pri úchope notebooku za bočnú hranu máte pocit, že skutočne držíte jeden riadny kus celku. Telo bude mať pravdepodobne vnútri istú formu výstuže, inak by som si tento jav nevedel dostatočne dobre predstaviť. Vyvinutie tlaku na veko sa na displeji neprejavuje rozrušením obrazu, vďaka čomu môžeme pokojne usudzovať, že ani pri prenosoch v menej hostinných podmienkach existenčné problémy displeja riešiť netreba. Napriek tomu, čo bolo napísané sa však predsa nájde výhrada. I keď veci držia pevno pokope, zatlačenie na isté partie vám Vaio opätuje vrzgnutím. Nepríjemné je, že vŕzganie sa prejavuje predovšetkým v oblasti, kam bežne ukladáte pravú dlaň. Inými slovami, je priamo spojené s písaním.
Spodná časť základne ukazuje hlavne, aká je batéria rozmermi malá. A zároveň tiež, aké obtiažne je sa k jednotlivým konfigurovateľným hardwarovým súčastiam dostať. Na odmontovanie máme k dispozícii len dva bloky. Jeden pre pevný disk, druhý pre operačnú pamäť. Ak sa chcete dostať k chladeniu a prečistiť od prachu ventilátor či samotný chladič, bude vám treba rozobrať prakticky celý notebook.
1 2 3 4 5 6 7 8 9 10 11 nasledujúca › posledná »
</topic_text>
<spam_score>0.00</spam_score>
<post_num>3</post_num>
<post_id>post-3</post_id>
<post_url>http://pc.zoznam.sk/sony-vaio-fw41eh-multimedialny-notebook-v-exkluzivnom-sate</post_url>
<post_date>20140705</post_date>
<post_time>1041</post_time>
<username>zoznam.sk</username>
<post>
Re: SONY VAIO FW41EH - multimediálny notebook v exkluzívnom šate
</post>
<signature>

</signature>
<external_links>

</external_links>
<country>SK</country>
<main_image>http://pc.zoznam.sk/sites/default/files/images/stories/thumbs/uvod_11.jpg</main_image>
</document>
